========
I Gruppi
========

I gruppi sono definibili semplicemente come un **accorpamento di utenti**. A basso livello, nei
meandri del codice Plone, molto spesso gruppi e utenti sono visti allo stesso modo.

I gruppi sono estremamente utili nel momento in cui è necessario assegnare *ruoli locali* qua e là
per il sito.

Solo gli utenti reali possono far parte dei gruppi, l'utente anonimo non è identificabile in nessun
gruppo.

I gruppi predefiniti di Plone
=============================

Alla creazione di un sito Plone troverete già **quattro gruppi predefiniti**, tre di questi hanno
assegnati dei **ruoli globali**, che non ha di solito senso modificare, ma può aver senso eliminare
il gruppo o evitare di usarlo (nessuno vi obbliga).
Se uno o più di questi gruppi non serve: cancellatelo!
Non ci sono problemi.

.. figure:: _static/usergroup-groupprefs.png
   :alt: Elenco generale dei gruppi

   *Come si presenta la gestione dei gruppi*

Il gruppo "Administrators"
--------------------------

Il gruppo degli amministratori è estremamente utile, anche se con la versione 4.1 di Plone e
l'introduzione del nuovo ruolo **Amministratore del sito** (**Site Administrator**) ha forse perso
parte della sua importanza.

Nella configurazione base (e non ho mai trovato motivi per cambiare questo comportamento) il gruppo
possiede nativamente il ruolo di **Manager**, il ruolo più potente di Zope.

Il ruolo di *Manager* non è un ruolo pensato per essere dato localmente a sezioni del sito, quindi
la presenza di questo gruppo e il fatto che il ruolo ad esso assegnato sia un ruolo globale è
una scelta corretta.

All'interno del gruppo vanno inseriti tutti gli utenti (pochi... o nessuno) che devono avere
questo potere.

Il gruppo "Site Administrators"
-------------------------------

Il gruppo degli amministratori del sito è stato introdotto di recente, con l'introduzione del nuovo
ruolo **Amministratore del sito** (**Site Administrator**).

Le osservazioni fatte per il gruppo *Administrators* si ripetono qui: è un gruppo estremamente
utile e vi vanno inseriti tutti gli utenti del sito che dovranno gestire il sito in futuro.

Il gruppo "Reviewers"
---------------------

Il gruppo dei revisori dei contenuti, che di solito hanno poteri importanti nei meccanismi di
pubblicazione.
Tutti i componenti di questo gruppo hanno il potere di **Revisore** (**Reviewer**) nel sito.

A differenza degli altri due gruppi descritti precedentemente, l'utilità di questo gruppo non è
assicurata.

Lo consiglio in presenza di piccoli siti, dove la redazione è estremamente limitata ed in effetti
chi revisiona i contenuti lo fa in tutto il sito.
In tal caso questo gruppo può servire.

Va però tenuto presente che il ruolo di *Revisore* è assegnato in modo globale, quindi bisogna
anche avere la certezza che non ci siano eccezioni di sorta (nessuna cartella "speciale" dove il
gruppo *non* deve avere questo potere).

In molti altri casi, dove ci sono gruppi separati e redazioni separate, questo gruppo finisce
sempre per rimanere vuoto. A questo punto consiglio di eliminarlo: non ci sono problemi nel farlo e
non otterrete altro che evitare problemi o possibili errori.

Il gruppo virtuale "Authenticated Users"
----------------------------------------

Questo gruppo è un gruppo *virtuale*, non un vero gruppo e non può essere eliminato.
Rappresenta tutti gli utenti autenticati nel sito: non appena un utente esegue il login, diventa
parte del gruppo.

.. Warning::
   Questa funzionalità è **pericolosa** e va capita fino in fondo

Dare un qualunque potere a questo gruppo (soprattutto nel pannello di controllo dei gruppi, quindi
come *ruolo globale*) significa dare il ruolo a *chiunque* ha un account nel sito.

Il suo uso può invalidare altre configurazioni fatte per altri gruppi o altri utenti.

Un esempio: se assegnassimo un qualunque ruolo al gruppo "*Authenticated Users*", per esempio
**Lettore**, questo renderebbe inutile l'aver assegnato (o assegnare in futuro) quello stesso ruolo
a veri utenti e gruppi (globalmente o localmente: non importa).
È inutile dire "il gruppo dell'Ufficio 5 è *Lettore* sulla cartella
``/uffici/ufficio-5/documenti-privati`` se *tutti* gli utenti del sito hanno quel potere e possono
quindi leggere da quella cartella.

Il rischio è trovarsi in una situazione in cui non si capisce come mai anche i membri del gruppo
"Ufficio 3" possono leggere i documenti riservati in quella sezione.

Perché non lo consiglio?
~~~~~~~~~~~~~~~~~~~~~~~~

Questo gruppo è usato molto spesso a sproposito perché *sembra* facile da capire e usare, più
semplice che comprendere fino in fondo come configurare per bene i workflow di Plone e verificato
lo stato di revisione dei contenuti del sito.

Ne potete probabilmente fare a meno.

Quando creare un nuovo gruppo?
==============================

La risposta breve: **sempre**!

I gruppi sono una bella funzionalità e limitano i problemi della gestione di utenti per strutture
complesse.

Tornando all'esempio del nostro "Ufficio 5", se ammettessimo che questo ufficio è composto da 20
persone e non avessimo i gruppi, saremmo spesso costretti a gestire tutte insieme questo insieme
di utenti.
Non appena un utente lascia o entra nell'"Ufficio 5", dovremmo ricordarci dove questo aveva poteri
per modificarli oppure trovare dove i suoi colleghi ne hanno per fornirgli gli stessi poteri.

Poter invece gestire tutti questi utenti, che nella vita reale sono già un gruppo, come un'unica
entità, ha una comodità senza lati negativi.

Gli utenti possono far parte di più gruppi senza alcun limite. Gli utenti del nostro "Ufficio 5"
possono essere spezzati in vari sotto-gruppi ("Ufficio 5: capi ufficio", ...) eppure la nostra
organizzazione può prevedere anche gruppi trasversali all'idea di ufficio ("Gruppo Calcetto", a
cui partecipano vari utenti di più uffici).

Non disdegnate nemmeno l'idea di creare gruppi atti a contenere un solo utente ("Custode") perché
molto spesso l'appartenenza al gruppo definisce una certa mansione dell'utente.
Se l'utente cambia il suo profilo all'interno del sito è molto più semplice cambiare la persona
del gruppo che modificare impostazioni qua e là nel sito stesso.
